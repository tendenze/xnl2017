---
name: 00-takeabookaround
title: 'TAKE A BOOK AROUND'
banner: extra/book.jpg
---

Tra le novità di quest'anno a Tendenze c'è anche un angolo dedicato ai libri. Libri legati alla musica, ovviamente. Tre appuntamenti, uno al giorno, sempre alle ore 18 al "Parlor Stage" sotto la tenda.

## Venerdì 18
si parte con una presentazione de "Le Graffette" di Piacenzasera.it, intrigante iniziativa editoriale di Officine Gutenberg: libretti agili ed economici da distribuirsi anche nei locali pubblici: principalmente si tratta di brevi interviste a personaggi locali più o meno illustri (il debutto è stato una toccante intervista di Gabriele Dadati a Luigi Cavanna, medico oncologo), ma sono uscite anche una raccolta di ricette curata da portatori di disabilità, nello spirito della cooperativa, e una serie di interessantissime recensioni musicali.

## Sabato 19
si passa a "CantiAmo Piacenza" di Piacenza Music Pride, un libercolo particolarmente ricco e grazioso, ormai famoso e ultra-esportato in tutto il mondo. Un'avventura editoriale assolutamente inedita che ha visto uniti grafici, musicisti, disegnatori, scrittori... un esercito di artisti piacentini, che hanno tradotto la loro creatività in un prodotto che sta tra la musica e il video (il brano collettivo "Noi", così come il suo videoclip, è diventato un po' l'inno di Piacenza nel mondo), tra la valorizzazione eno-gastronomica del territorio e molto altro ancora...

## Domenica 20
si chiude con una vera chicca. Ospite di "Take a Book Around" è Vanni Santoni, scrittore e giornalista toscano classe 1978 appena salito alla ribalta nazionale con il suo libro "Muro di casse" (edizioni Laterza), un romanzo che include parti di saggio e reportage per raccontare, con tre storie concatenate tra loro, quello che è stato il mondo della free tekno e della cultura rave dai primi anni ’90 a oggi, a livello controculturale, musicale, sociale, politico e anche spirituale, ma soprattutto come parte rilevante della vita di tanti giovani e meno giovani per un quarto di secolo, tra momenti d’oro e disfatte, conquiste e repressioni, sogni utopici e fini annunciate.
