---
title: FUORI LA LINE­UP!
date: VEN 04.09.15
image: uochitoki.jpg
link: http://www.fiscerprais.com/uochi/
additional_images:
  - img: elli.jpg
    link: https://www.facebook.com/ellidemon.onegirlband
  - img: eterea.jpg
    link: http://www.postbong.com/
  - img: blackbeat.jpg
    link: http://www.blackbeatmovement.com/main/
  - img: devotion.jpg
    link: http://www.devotionsound.it/
---

<a href="/pdf/lista_band.pdf" target="_blank">Scarica la Line Up</a>  
<a href="https://www.facebook.com/events/461045754071467/" target="_blank">Segui l'evento Facebook</a>

**Oltre 70 proposte musicali su 4 palchi in 3 giorni, dalle ore 18 in punto con ingresso rigorosamente libero e gratuito.** Come promesso, siamo già a venerdì 4 settembre ed ecco servito il cartellone del festival. Aprite la sezione line­up e assaggiate con lo sguardo il programma, mai così ricco e forse mai così trasversale, oltre ogni steccato di genere. E lanciamo subito un altro grazie alle ben oltre 100 auto­candidature che ci sono arrivate via mail, anche da molto lontano. Segno che Tendenze c'è, e che non è soltanto un affare piacentino.

Il sito non è ancora completo, ma eccolo qua. Nuovo fiammante, semplice e completo. Dateci il tempo di finirlo. E' in costante aggiornamento e si riempirà di funzioni quasi ogni giorno. Prima di far due parole sulle musiche che sentirete, e nell'attesa di pubblicare, nei prossimi giorni, il programma definito in ogni orario e dettaglio, ripassiamo ancora due numeri e due orari generali.

**Tendenze 2015 sarà venerdì 18, sabato 19 e domenica 20 settembre allo Spazio4 di via Manzoni, Piacenza. Tutti i giorni i live inizieranno alle 18 e farete bene ad essere puntuali! Ingresso gratuito. Roba buona da mangiare sia per carnivori che vegetariani. Birra, cocktail, acqua e bibite per i minorenni. Quattro palchi. Bancarelle, associazioni, installazioni, interattività. Ma soprattutto oltre 70 proposte musicali originali. Tutto in tre giorni che, tra i mille errori e imprecisioni che faremo in questo nostro delicato "anno zero", saranno, ancora una volta, unici.**

Tendenze non è solo un affare piacentino, dicevamo, e non sarà "provinciale" neanche nei contenuti musicali. Su tutti i guest svetta il nome di **Uochi Toki**, i nostri ospiti nazionali, il geniale duo di artisti alessandrini formato da Napo e Rico. Fanno una specie di "anti-rap", testi micidiali e creazioni elettroniche inimitabili, il tutto sbattuto in faccia con uno stile semplicemente unico. Tra i "nomi", facciamo quello dei **Black Beat Movement**, sei elementi con una superba voce femminile, sax e dj, per una immersione nel nu­soul e nu­funk più black e più carico di groove del Nord Italia. Sentirete e forse ballerete le folli sperimentazioni dei vicentini **Eterea Post Bong Band**. Il cazzutissimo rock alla Deftones dei veneti **Devotion**. Le sparate blues­garage della straordinaria one­girl­band **Elli De Mon**. Il delizioso cantautorato "indie" di **Nico** (l'ex Flyin' Dolly che suona il basso con Dente). Le trapanate pesanti degli **Zolle**. Le sorprendenti evoluzioni di un batterista one­man­band singolare come **Martello**, dalle Marche. Tra gli ospiti più speciali ci sono anche le sperimentazioni dei lodigiani **Uomoman**, dei milanesi **Quasiviri** e poi i torinesi **Marcido Marcidorjs**, forse la più longeva e geniale compagnia di teatro di ricerca e avanguardia in Italia, con uno spettacolo­concerto che vi lascerà di stucco.

Tanta Piacenza in questo cartellone. Tanti giovanissimi: dalle nuove leve come Lots, Blue Freedom, Great Scott e Joe Croci, ai più smaliziati The Ferrets, Amperhead, Sayno. Quanto ai veterani, solo bombe a mano: Link Quartet, Noon, Blugrana, Misfatto, Bravi Tutti, Le Sacerdotesse dell'Isola del Piacere, Electric Swan. E tante sorprese.

Da fuori arrivano le lodigiane Slut Machine, che sfideranno sullo stesso palco i piacentini Protection Zero in un "clash" all'ultimo sangue. Stessa sorte, grazie a questo esperimento della formula "versus", toccherà a gruppi come i nostrani Iena e Infected, i cremonesi Koen e Nijls, i piacentini Misfatto e Stero Gazette, fino ai nostri eroi dell'hard­rock psichedelico "settantiano" Electric Swan, in sfida con i pavesi Doctor Cyclops.

Dalla canzone d'autore di Francesco Zucchi, Maddalena Conni ed Erica Opizzi al free­jazz d'avanguardia dei Bezirk Sothiac, dal rap-crossover di Morrywood alle follie del one­man­band Bleak Seven. Dai suoni gravi dei Bestie allo stoner di Red Sun e Three Horns, passando per il punk­rock di Mitch & The Teekays, Bad Frog, Jo­Jo in The Stars, Red Car Burns ed Enthused. Dallo "street­drumming" dei toscani The Buckets Butchers agli esperimenti elettronici di Snekula.

Nel boschetto il venerdì e sabato si ballerà tra luci misteriose sotto la spinta dei migliori dj del circondario, da Matteo Trippi a Pinza & Lele, dalla Blackat Crew a progetti più sperimentali che scoprirete con la vostra curiosità. La domenica il boschetto sarà anche quest'anno il regno dell'hip­hop, con le crew piacentine più agguerrite a darsi battaglia e una line­up a cui mancano ancora gli ultimi dettagli.

Le sorprese non sono finite perché venerdì si potrà fare l'alba all'after­party organizzato al Delubra Club di Borgotrebbia (una line­up da panico!) e il festival si sta riempiendo di molti altri contenuti interattivi, tra installazioni e momenti performativi che doneranno un tocco speciale a tutto il comparto "expo" ed "extra". Le sezioni sono in continuo aggiornamento. Tornate a spulciare per scoprire tutti gli espositori (artigiani, handmade, artisti, vintage, associazioni ecc...) e tutte le presenze e le iniziative presenti al festival. Avrete di che stupirvi.

Tendenze arriva tra pochissimo ma stiamo lavorando per arricchire ancora di più la formula. Ma adesso basta anticipazioni. Non siate pigri, tornate a far visita al sito e seguite gli aggiornamenti per pregustarvi questo Tendenze un poco alla volta e farvi crescere l'acquolina in quelle vostre fauci ghiotte di roba fresca, non dite di no.
