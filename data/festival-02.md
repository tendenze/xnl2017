## TENDENZE FESTIVAL 2016 | XXII EDIZIONE

**Da giovedì 15 a domenica 18 settembre. Un giorno in più del solito, una scommessa, quattro in tutto. Tutti i giorni i cancelli aprono alle 18 e chiudono alle 2 con ingresso rigorosamente libero e gratuito. Allo Spazio4 di via Manzoni 21 (angolo via Colombo) - Piacenza.**

### COSA TROVI A TENDENZE

Oltre 60 live-band, dj-set e live-set da mezza Italia su tre stage in rappresentanza di tutti i generi musicali, zona expo con associazioni, artigianato, vintage ed handmade, artisti, etichette, distro, installazioni e interazione. Due punti bar con analcolici, birra e cocktail, cinque postazioni street food con proposte golose e di qualità per chi ama il vegano, la carne, la pizza, le piadine e i fritti.

### FUORI I NOMI
Gli ospiti più illustri chiamati a calcare il main stage in questa edizione si chiamano LANDLORD (giovedì 15), **BABBUTZI ORKESTAR** (venerdì 16), **LN RIPLEY** (sabato 17) e **MORKOBOT** (domenica 18). Poi eccellenze e nuove leve underground, nostrane o meno, ma anche tante novità scintillanti al boschetto, regno dell'elettronica e pure di un aperitivo teatral-musicale in crescendo nelle primissime ore di sabato 18.

Proviamo a inoculare nella vostra memoria qualche ulteriore traccia segnalando alcune "chicche" dai "colori" molto diversi. **Nobody Cried for Dinosaurs** (giovedì 15). **Makhno**, **The Rambo**, **The Kocka Mow Mow's**, **Tough** (venerdì 16). **Arbos**, **Krang**, **Cellamare**, **Tubax**, **Telemachos Telegraph** e **Mattia Cigalini** coi **Techfood** (sabato 17). **Solki**, **Ermes**, **Ottone Pesante**, **Sondag**, **Sdang!** (domenica 18). Se manchi anche solo un giorno sei fregat* :-)

### LA MISSIONE

Il festival getta un particolare occhio di riguardo sulla scena locale, di cui da sempre rappresenta un'istantanea, una “cartina di tornasole” e uno spartiacque fondamentale capace di incubare, stimolare, catalizzare e rilanciare le urgenze espressive, ma apre ampie finestre anche sulle migliori emergenze creative che risuonano nelle vivaci province limitrofe, il tutto in un'ottica di crescita, di scambio culturale e di sprovincializzazione che possa allargare gli orizzonti esistenti e aprirne di nuovi, quelli del pubblico e quelli dei musicisti, quelli di chi fruisce e quelli di chi produce.

La musica come collante sociale e intergenerazionale, dunque. Il festival come contenitore di proposte e come occasione di incontro e di confronto. In questa ampia geografia di proposte musicali underground sono disseminati alcuni gruppi ospiti di respiro nazionale. Non guardiamo alla fama planetaria o al nome altisonante ma all'attitudine, al messaggio, al live che queste band porteranno a Tendenze cercando di lasciare un segno nel vostro cuore.
